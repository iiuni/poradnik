[Powrót](README.md)

# Porady odnośnie studiowania

Porady odnośnie studiowania napisane przez doświadczonych studentów, którym udało się nasze studia skończyć

---

## Spis treści

-   [Wykorzystywanie możliwości uczelni](#wykorzystanie-możliwości-uczelni)
-   [Wspólna nauka](#wspólna-nauka)
-   [Strach przed pytaniami](#strach-przed-pytaniami)
-   [Kulturalne proszenie o pomoc](#kulturalne-proszenie-o-pomoc)
-   [Robienie notatek](#robienie-notatek)
-   [Praca dyplomowa](#praca-dyplomowa)

---

## Wykorzystanie możliwości uczelni

Nasza uczelnia oferuje dużo możliwości dla studentów, którzy chcą je wykorzystać.

### Wykłady

Podczas wykładów prowadzący opowiada (wykłada) materiał. Należy jednak pamiętać, że samo wysłuchanie materiału nie gwarantuje jego zrozumienia. Wykładowca oczekuje, że będziesz zadawać pytania, zapoznasz się z dodatkowymi materiałami i poświęcisz czas, by zrozumieć wszystkie prezentowane zagadnienia.

-   **Zadawaj pytania pomagające zrozumieć materiał**
    <details>
      <summary>Szczegóły</summary>

    Główną przewagą wykładów na żywo nad czytaniem notatek czy oglądaniem nagrań jest możliwość zadawania pytań. Nie wstydź się zadawać pytania (patrz: [Strach przed pytaniami](#strach-przed-pytaniami)), kiedy tylko się zgubisz lub nie będziesz czegoś rozumieć.

    Pamiętaj o zachowaniu odpowiedniej kultury. Podnieś rękę, jeśli prowadzący stoi twarzą do Ciebie, lub uprzejmie zapytaj, czy możesz zadać pytanie, jeśli prowadzący stoi twarzą do tablicy.

    </details>

-   **Pytania dodatkowe zadawaj po wykładzie**

    <details>
      <summary>Szczegóły</summary>

    Jeśli interesują cię dodatkowe tematy, niezwiązane bezpośrednio z wykładem, wstrzymaj się z pytaniami do przerwy bądź zadaj je po wykładzie. Wykłady mają ograniczony czas, wchodzenie w dygresje może sprawić, że prowadzącemu nie uda się przez to zrealizować materiału. Może to też wybić pozostałych studentów z rytmu i utrudnić im zrozumienie.

    </details>

-   **Idź na pierwszych kilka wykładów**

    <details>
      <summary>Szczegóły</summary>

    Zdarza się, że starsi studenci odradzają chodzenie na któryś z wykładów. Jako że wykłady zazwyczaj są nieobowiązkowe, możesz zdecydować, że spożytkujesz ten czas inaczej. Pamiętaj jednak o tym, że różni ludzie różnie przyswajają wiedzę, a różni prowadzący różnie ją prezentują. Styl wykładania danej osoby może nie spodobać się większości studentów, ale akurat tobie przypadnie do gustu. Pójście na kilka pierwszych wykładów pomoże ci ocenić, czy dany wykład pomoże ci zrozumieć, czy nie.

    </details>

-   **Sprawdź, czy do wykładu dostępne są notatki**

    <details>
      <summary>Szczegóły</summary>

    Niektórzy wykładowcy udostępniają notatki ze swojego wykładu. Niektóre przedmioty są też na tyle długo wykładane, że starsi studenci zdążyli napisać do nich swoje notatki i udostępnić je w sieci. Przed wykładem sprawdź, czy te materiały są gdzieś dostępne. Oszczędzi ci to konieczności notowania samemu.

    </details>

-   **Zapytaj prowadzącego o możliwość robienia zdjęć**

    <details>
      <summary>Szczegóły</summary>

    Robienie zdjęć tablicy jest dobrą metodą na zrobienie notatek, nie tracąc czasu na notowanie. Zapytaj jednak prowadzącego przed wykładem, czy nie będzie to dla niego problemem.
    </details>

-   **Skup się na wykładzie, nie na notowaniu**

    <details>
      <summary>Szczegóły</summary>

    Jeśli zdecydujesz się robić notatki, nie próbuj ich robić dokładnie. Same notatki zrobione bez zrozumienia materiału ci nie pomogą. Musisz znaleźć odpowiedni balans pomiędzy notowaniem a skupieniem się na samym wykładzie. Sprawdź też [Robienie notatek](#robienie-notatek).
    </details>

### Ćwiczenia, pracownie

Ćwiczenia i pracownie to zazwyczaj zajęcia, na których wiedza jest sprawdzana. Nie oznacza to jednak, że nie można się na nich nic nauczyć.

-   **Zrozum rozwiązania**

    <details>
      <summary>Szczegóły</summary>

    Bezmyślne słuchanie rozwiązań nic ci nie da. Skup się na rozwiązaniach (szczególnie zadań, których zrobić nie umiesz) i postaraj się je zrozumieć. Jeśli nie rozumiesz któregoś fragmentu, zadawaj pytania. Jeśli osoba przy tablicy umie zrobić zadanie to będzie umiała odpowiedzieć. Jeśli nie umie, prowadzący i tak to zauważy.

    Prowadzący zazwyczaj pomagają odpowiadać na pytania sali, szczególnie jeśli osoba prezentująca się denerwuje. Dzięki temu wszyscy słuchacze będą mogli lepiej zrozumieć prezentowaną metodę.
    </details>

-   **Prezentuj tok rozumowania**

    <details>
      <summary>Szczegóły</summary>

    Prezentując zadanie pod tablicą, nie skupiaj się na przepisaniu rozwiązania. Zamiast tego zaprezentuj ideę. Nie zawsze wszystkie kroki są potrzebne, czasem zaciemniają one rozwiązanie. Jeśli prowadzący będzie chciał, żeby któryś krok był dokładniej opisany, z pewnością to powie.

    Skup się na mówieniu i tłumaczeniu, zapisuj tylko kluczowe rzeczy, chyba że prowadzący chce inaczej. Jednym z głównych celów prezentowania rozwiązania jest wytłumaczenie go sali. Niektórzy słyszą twoje rozwiązanie po raz pierwszy i mogą potrzebować chwili na przyswojenie jego treści. Aby umożliwić słuchaczom nadążenie za prezentacją, co jakiś czas spytaj widowni, czy do tej pory wszystko jest zrozumiałe. Jeśli będziesz w stanie wytłumaczyć sali prezentowane zadanie, pokażesz też, że dobrze je rozumiesz.
    </details>

### Repetytoria

Niektóre przedmioty (zazwyczaj te obowiązkowe) mają dodatkowe zajęcia nieobowiązkowe: repetytoria. Często służą one jako powtórka materiału dla studentów, którzy nie byli w stanie przyswoić go na wykładzie. Ich forma różni się w zależności od prowadzącego. Czasem są to dodatkowe wykłady, czasem mają formę konwersacji, a czasem ich forma jest zupełnie inna.

-   **Poznaj inną perspektywę**

    <details>
      <summary>Szczegóły</summary>

    Repetytorium zazwyczaj nie jest prowadzone przez głównego wykładowcę. Dzięki temu możesz na niektóre zagadnienia spojrzeć z innego punktu widzenia.
    </details>

-   **Powiedz prowadzącemu czego chcesz się dowiedzieć**

    <details>
      <summary>Szczegóły</summary>

    Przed repetytorium powiedz prowadzącemu, których tematów nie rozumiesz, albo które sprawiają ci problemy. Dzięki temu prowadzący będzie wiedział, na czym powinien się skupić.
    </details>

-   **Zadawaj pytania**

    <details>
      <summary>Szczegóły</summary>

    Celem repetytorium jest zgłębienie twojej wiedzy na dany temat. To najlepsze miejsce na zadawanie pytań, czy proszenie o zaprezentowanie dodatkowych przykładów.
    </details>

-   **Nie tylko dla osób, które nie zrozumiały**

    <details>
      <summary>Szczegóły</summary>

    Choć najwięcej z repetytorium można wynieść, jeśli nie zrozumiało się materiału, to osoby które (myślą, że) materiał zrozumiały mogą na repetytorium dużo zyskać. Jest to miejsce, w którym możesz utrwalić swoją wiedzę, pogłębić zrozumienie, a może nawet zobaczyć, że coś rozumiesz źle. Nie bój się chodzić na repetytoria, nawet jeśli myślisz, że nie będą one zbyt pomocne.
    </details>

### Konsultacje

Konsultacje są w pewnym sensie darmowymi korepetycjami. Wszyscy pracownicy mają określone godziny, w których są dostępni dla studentów. Odpowiadają wtedy oni na pytania, tłumaczą materiał, a czasem nawet dają wskazówki do zadań.

Czas konsultacji danego prowadzącego sprawdzić można w [Systemie Zapisów](https://zapisy.ii.uni.wroc.pl/users/employees/).

-   **Zapowiedz się**

    <details>
      <summary>Szczegóły</summary>

    Mimo że prowadzący sami ustalają terminy konsultacji, zawsze warto jest zapowiedzieć się mailowo.
    </details>

-   **Nie bój się poprosić o inny termin**

    <details>
      <summary>Szczegóły</summary>

    Jeśli podoba ci się sposób tłumaczenia prowadzącego, ale nie pasuje ci jego termin konsultacji, zawsze możesz zapytać prowadzącego o możliwość spotkania w innym terminie. Pamiętaj jednak o tym, że zmiana terminu konsultacji jest dobrą wolą prowadzącego - zachowaj uprzejmość i nie zachowuj sie roszczeniowo.
    </details>

-   **Mów otwarcie o problemach**

    <details>
      <summary>Szczegóły</summary>

    Konsultacje to czas dla ciebie. Stratą czasu (zarówno twoją, jak i prowadzącego) będzie, jeśli będziesz ukrywać swoją niewiedzę, albo problemy ze zrozumieniem tematów. Mów otwarcie o tym, czego nie rozumiesz: nawet jeśli prowadzący tłumaczy ci to po raz kolejny.
    </details>

-   **Nie musisz ograniczać się do swoich prowadzących**

    <details>
      <summary>Szczegóły</summary>

    Wielu prowadzących chętnie udzieli ci konsultacji, nawet jeżeli nie jesteś członkiem ich grupy zajęciowej. Wiedza ta może się przydać m.in. wtedy, gdy pewien prowadzący zajęcia z przedmiotu, z którego potrzebujesz konsultacji, jest dostępny w korzystnym dla ciebie terminie.
    </details>

---

## Wspólna nauka

-   **Wspólna nauka często daje lepsze efekty**

    <details>
      <summary>Szczegóły</summary>

    Siła leżąca we wspólnej nauce jest często lekceważona przez studentów. Wspólne powtarzanie materiału, wzajemne tłumaczenie zagadnień i poprawianie błędów dużo daje. Podobnie jak wspólne rozwiązywanie zadań na ćwiczenia.

    Wasza wspólna wiedza jest zazwyczaj dużo większa, niż wiedza pojedynczej osoby. Tłumaczenie zagadnień osobom które ich nie rozumieją pogłębia również nasze zrozumienie tematu, a szukanie błędów w cudzym toku rozumowania może nas nauczyć odkrywać błędy także w naszych rozwiązaniach.
    </details>

-   **Wspólne rozwiązywanie zadań nie jest zakazane**

    <details>
      <summary>Szczegóły</summary>

    Wielu studentów dość późno orientuje się, że spotkania w grupce znajomych jest nie tylko niezabronione, ale wręcz polecane przez prowadzących. Ważne jest, żeby nie kopiować rozwiązań innych. Opisuj rozwiązania swoimi słowami i pisz kod samodzielnie, ale ogólne idee idące za rozwiązaniem możesz wypracować wspólnie ze znajomymi.

    </details>

-   **Ucz się w grupach maksymalnie 4-osobowych**

    <details>
      <summary>Szczegóły</summary>

    Trzeba pamiętać, że dla uzyskania najlepszych efektów, grupa nie powinna być zbyt duża. W dużych grupach wiele osób nie jest w stanie się wypowiedzieć, zadać pytania, czy rzucić uwagi. Najlepiej spotykać się w maksymalnie 4-osobowych grupach (idealnie 2-3-osobowych), w których każdy będzie czuł się komfortowo.
    </details>

-   **Zwracaj uwagę na błędy**

    <details>
      <summary>Szczegóły</summary>

    Jeśli widzisz błąd w czyimś rozwiązaniu, mów o tym otwarcie. Staraj się być przy tym uprzejmy, by nie urazić drugiej osoby. Pamiętaj, że jeśli ty nie zwrócisz uwagi na ten błąd, to znajdzie go ktoś inny (być może prowadzący podczas ćwiczeń czy egzaminu).

    Może być też tak, że błąd który dostrzegasz nie jest błędem i wynika z tego, że nie rozumiesz rozwiązania. Nie wstydź się tego. Pamiętaj, że spotykacie się po to, by wspólnie się uczyć.
    </details>

-   **Bądź otwarty na konstruktywną krytykę**

    <details>
      <summary>Szczegóły</summary>

    Czasem ciężko jest przyjąć, że nasze rozumowanie jest błędne, szczególnie jeśli zwracają na to uwagę inne osoby. Mimo to błędne rozwiązania zdarzają się każdemu. Nawet najbardziej doświadczone osoby popełniają błędy. Kiedy ktoś inny pokaże ci twój błąd, nie traktuj tego jak obelgi. Przeanalizuj go i wyciągnij z niego wnioski.

    Zdarza się też, że ktoś sądzi, że znalazł w twoim rozumowaniu błąd, ponieważ go nie rozumie. Nie bądź wtedy złośliwy. Spróbuj dowiedzieć się, czemu ktoś źle cię zrozumiał. Być może fragment rozwiązania, który dla ciebie jest oczywisty, nie jest taki dla innych.
    </details>

---

## Strach przed pytaniami

Wielu studentów, zupełnie niepotrzebnie, boi się zadawać pytania, zarówno podczas zajęć (wykładów, ćwiczeń itp.), jak i też podczas wspólnej nauki. Wynika to często z obawy przed wykazaniem się niewiedzą przed znajomymi czy prowadzącymi.

-   **Nie bój się niewiedzy**

    <details>
      <summary>Szczegóły</summary>

    Trzeba pamiętać o tym, że niewiedza nie jest niczym złym. Wszyscy kiedyś byliśmy w sytuacji, w której czegoś nie rozumieliśmy.
    </details>

-   **Zadawaj pytania odnośnie wykładu**

    <details>
      <summary>Szczegóły</summary>

    Nie zadając pytań, nie tylko tracisz swój czas (bo i tak musisz to zrozumieć w ten czy inny sposób), ale marnujesz też czas prowadzących: niezrozumienie jednej części wykładu często uniemożliwia zrozumienie całej reszty. Prowadzący z chęcią na pytania odpowiadają, bo pokazuje to, że starasz się i próbujesz zrozumieć.

    Pytania powinny być jednak na temat (jeśli masz jakieś dodatkowe pytania niedotyczące bezpośrednio wykładu, możesz zadać je po zajęciach) i powinny być zadane uprzejmie.
    </details>

-   **Pomagaj zrozumieć innym**

    <details>
      <summary>Szczegóły</summary>

    Jeśli ktoś kiedyś zada ci pytanie lub poprosi o pomoc ze zrozumieniem zagadnienia, postaraj się to zrobić. Kiedyś i ty możesz być w sytuacji, w której nie będziesz czegoś rozumieć. Poza tym, tłumaczenie innym zagadnień i materiału jest niezwykle pomocne również dla ciebie - często pomaga odkryć luki w twoim zrozumieniu tematu. Jest to też dobre ćwiczenie klarownego przedstawiania swojego toku rozumowania. Na wielu przedmiotach musisz robić to pod tablicą.
    </details>

---

## Kulturalne proszenie o pomoc

Choć w poprzednim punkcie dość dużo wagi położyliśmy na to, żeby nie bać się zadawać pytań i prosić o pomoc, to należy to robić z głową i szanować czas innych.

-   **Korzystaj z wyszukiwarki**

    <details>
      <summary>Szczegóły</summary>

    Wiele problemów można rozwiązać, odpowiednio formułując problem w wyszukiwarce internetowej (najlepsze efekty daje wyszukiwanie po angielsku). Poświęć na to przynajmniej kilka minut. Ciebie też z pewnością irytowałoby, gdyby ktoś zadał ci pytanie, na które odpowiedź znajdziesz w pierwszym linku w Google.
    </details>

-   **Zrozum obecny materiał przed kolejnym wykładem**

    <details>
      <summary>Szczegóły</summary>

    Postaraj się dobrze zrozumieć materiał przed kolejnym wykładem. Choć prowadzący zachęcają do zadawania pytań odnośnie materiału, jeśli wynikają one z niezrozumienia poprzednich wykładów, jest to zdecydowanie mniej przyjemne. Jeśli czegoś nie rozumiesz, uzupełniaj tę wiedzę na bieżąco.
    </details>

-   **Zrozum materiał przed zrobieniem ćwiczeń**

    <details>
      <summary>Szczegóły</summary>

    Postaraj się dobrze zrozumieć materiał przed zabraniem się za ćwiczenia. Jeśli jakieś zadania sprawiają ci problemy, może to wynikać z niezrozumienia definicji, które były na wykładzie. Osoba, którą prosisz o pomoc, może poczuć się zirytowana, jeśli żeby pomóc ci z zadaniem musi wytłumaczyć ci pojęcia z wykładu, o których istnieniu nie masz pojęcia.
    </details>

-   **Szanuj czas innych**

    <details>
      <summary>Szczegóły</summary>

    Zadając pytania i prosząc o pomoc, postaraj się, żeby osoba udzielajaca pomocy musiała przy tym poczynić możliwie najmniejszy wysiłek. Wyślij link z rozwiązaniem, którego nie rozumiesz, skopiuj definicję czy treść zadania, które sprawia ci problem. Zadawaj jak najbardziej konkretne i precyzyjne pytania.
    </details>

-   **Pokaż, że ci zależy**

    <details>
      <summary>Szczegóły</summary>

    Pamiętaj, że miło jest widzieć, że ktoś przynajmniej spróbował samodzielnie rozwiązać problem, zanim poprosił o pomoc. W przyszłości też będą cię spotykać sytuacje, w których nie będziesz czegoś wiedzieć. Umiejętność samodzielnego wyszukiwania rozwiązań jest bardzo ważna w pracy programisty.
    </details>

-   **Odkryj, kiedy poprosić o pomoc**

    <details>
      <summary>Szczegóły</summary>

    Samodzielne rozwiązywanie problemów jest często dużo lepszym sposobem na naukę. Mimo to w niektórych sytuacjach znacznie szybciej jest poprosić o pomoc. Inne osoby mogły już borykać się z podobnymi problemami i mogą być one w stanie znacznie lepiej wytłumaczyć, jak należy się zabrać do rozwiązania. Wiąże się to jednak z innymi problemami. Zbyt częste proszenie kogoś o pomoc może nie tylko zdenerwować daną osobę, ale odbierze ci też samodzielność, której musisz się nauczyć.

    Niestety ciężko jest stwierdzić, kiedy należy przestać samodzielnie próbować rozwiązać zadanie czy zrozumieć zagadnienie i zacząć prosić o pomoc innych. Osoby z mniejszym doświadczeniem często zadają więcej pytań, a osoby z większym częściej samodzielnie próbują rozwiązać zadanie. Mimo to nawet najbardziej doświadczone osoby często potrzebują pomocy. Zrozumienie, kiedy jest moment, w którym korzystniej jest poprosić kogoś o pomoc, przyjdzie z czasem, więc nie bój się popełniać w tej kwestii błędów. Czasem stracisz więcej czasu, a czasem kogoś zirytujesz. Wiele osób przez to przechodziło i nie jest to powód do wstydu.
    </details>

-   **Pomagaj innym**

    <details>
      <summary>Szczegóły</summary>

    Staraj się nie odmawiać pomocy innym. Nie wyznawaj zasady "nie pomogę ci, bo jesteś moją konkurencją na rynku pracy". Jeśli ktoś prosi cię o pomoc na temat, w którym tej pomocy możesz udzielić, postaraj się to zrobić. Pomaganie innym pomaga też Tobie: lepiej zrozumiesz materiał, poćwiczysz prezentowanie toku myślenia, a także może sprawić, że inni chętniej udzielą pomocy Tobie.
    </details>

---

## Robienie notatek

-   **Ucz się po swojemu**

    <details>
      <summary>Szczegóły</summary>

    Nikt nie zagląda ci do zeszytu i faktycznie możesz uczyć się jak chcesz. Jeśli jesteś osobą, która pamięta wszystko po wykładzie, nie musisz notować. Na początku jednak załóż, że notatki będą ci niezbędne do przyswojenia lub powtórzenia materiału. Bywa, że przekonanie o tym, że wszystko pamiętamy i rozumiemy, po kilku dniach okazuje się złudne.
    </details>

-   **Nie trać czasu na dokładne notatki**

    <details>
      <summary>Szczegóły</summary>

    Przepisywanie treści wykładu słowo w słowo nie jest najlepszą taktyką. Znacznie lepiej sprawdza się notowanie zwięzłe, tak, aby móc skupić się na zrozumieniu materiału, zamiast na idealnym skopiowaniu słów prowadzącego. Znajdź balans pomiędzy dokładnością notatek a skupieniem na wykładzie.
    </details>

---

## Praca dyplomowa

-   **Wybierz interesujący Cię temat**

    <details>
      <summary>Szczegóły</summary>

    Pracę dyplomową najlepiej pisać na temat na którym się znasz, który Cię interesuje i z którym wiążesz swoją przyszłość. Po pierwsze, pomoże Ci to pracować nad nią systematycznie i przemóc ewentualną prokrastynację. Po drugie, najpewniej zamieścisz tytuł i opis pracy (a może nawet repozytorium pod którym można znaleźć jej treść/kod napisany w jej ramach) w swoim CV/portfolio/etc. - dlatego warto, żeby praca była najwyższej możliwej jakości w czym chęci do tworzenia jej zdecydowanie pomagają.
    </details>

-   **Pracuj systematycznie i zacznij wcześnie**

    <details>
      <summary>Szczegóły</summary>

    Jakkolwiek kuszące może być odłożenie robienia pracy dyplomowej na ostatnią chwilę, jest to bardzo zła praktyka która źle odbije się na jej jakości, Twoim samopoczuciu i finalnej ocenie. Najlepszą strategią jest regularna pisanie pracy i jej komponentów, począwszy od początku semestru w który musisz ją oddać. Promotora i temat pracy możesz wybrać wcześniej niż podczas semestru w którym będziesz ją pisać.
    </details>

-   **Promotor nie napisze za Ciebie pracy**

    <details>
      <summary>Szczegóły</summary>

    Promotor w procesie pisania pracy dyplomowej jest przewodnikiem oraz oceniającym a nie jednym z jej autorów. Możesz zwrócić się do niego z pytaniami dotyczącymi np. technologii które chcesz wykorzystać czy propozycji rozwiązania/obejścia problemu na który się natknąłeś. Nie licz natomiast, że promotor będzie prowadził Cię za rękę lub pilnował, czy pracujesz systematycznie.

    Ponadto powinieneś pamiętać, że Twój promotor najpewniej zajmuje się kilkoma pracami dyplomwymi naraz i każdej musi poświęcić uwagę.
    </details>

-   **Pamiętaj o terminach**

    <details>
      <summary>Szczegóły</summary>

    Praca dyplomowa musi zostać wprowadzona do systemu APD (Archiwum Prac Dyplomowych) na minimum tydzień przed terminem prezentacji/obrony. Jednakże w systemie musi zostać zatwierdzona przez promotora a potem przepuszczona przez system antyplagiatowy (który potrafi sprawdzać pracę nawet do 2-3 dni), dlatego warto zamieścić ją w APD kilka dni przed obowiązkowym terminem.

    Ponadto pracę przed zamieszczeniem w APD czyta promotor i zwraca do niej zestaw uwag, do których musisz się odnieść i poprawić wskazane w nich fragmenty. Warto zarezerwować na ten proces jeden do dwóch tygodni, zwłaszcza że praca może być odesłana do poprawki przez promotora kilkakrotnie.
    </details>

-   **Przygotuj się do obrony/prezentacji**

    <details>
      <summary>Szczegóły</summary>

    Ocena pracy dyplomowej składa się z oceny samej pracy oraz oceny jej prezentacji/obrony przed promotorem oraz recenzentem. Dlatego ważne jest, aby dobrze przygotować się do zaprezentowania pracy.

    Koniecznie przyjdź na obronę z własnym sprzętem - laptopem do którego można podłączyć standardowy wydziałowy rzutnik za pomocą kabla HDMI (kabel i rzutnik będą na Ciebie czekały).

    Prezentacja pracy składa się z dwóch części:

    -   właściwej prezentacji podczas której omawiasz pracę (jej problematykę, wykorzystane technologie etc.) - przygotuj tutaj prezentację multimedialną mającą 10-15 slajdów którą wygłosisz w 10-15 minut. Przećwicz ją przed lustrem/kaczuszką/współlokatorem aby mieć pewność, że potrafisz wygłośić ją płynnie i bez notatek. Prezentacja za krótka bądź za długa negatywnie odbije się na Twojej ocenie
    -   pytań od recenzenta i promotora - każdy z nich może zadać Ci do trzech pytań związanych z pracą dyplomową

    Ponadto jeżeli w ramach swojej pracy zaimplementowałeś system/algorytm/coś czego działanie możesz pokazać podczas prezentacji pracy, będziesz miał na to do 10 minut między prezentacją a pytaniami od promotora i recenzenta. Upewnij się, że to co chcesz pokazać działa prawidłowo i dla pewności nagraj film (bez audio, komentuj co dzieje się na ekranie na żywo) na wypadek gdyby Twój laptop odmówił posłuszeństwa.

    </details>

-   **Możesz odłożyć prezentację pracy**

    <details>
      <summary>Szczegóły</summary>

    Jeżeli nie uda Ci się napisać pracy tak, aby złożyć ją w wymaganym terminie, możesz odłożyć jej złożenie i prezentację na następny semestr. Być może będzie się to wiązało ze skreśleniem z listy studentów (patrz dalej), ale nie jest to koniec świata. O zamiarze odłożenia terminu złożenia pracy poinformuj promotora z wyprzedzeniem.

    Ponadto jeżeli termin obrony Twojej pracy inżynierskiej/licencjackiej przypada na semestr letni, możesz prezentować ją na początku września, przed sesją poprawkową. W takim przypadku stracisz możliwość przystąpienia do egzaminu w lipcu i będziesz miał tylko jeden termin podczas sesji poprawkowej.
    </details>

-   **Niezłożenie pracy ma konsekwencje**

    <details>
      <summary>Szczegóły</summary>

    Jeżeli zaliczyłeś wszystkie wymagania jakie należy zrealizować przed złożeniem pracy (obowiązki, efekty, ECTS etc.), zostaniesz skreślony z listy studentów i będziesz mógł złożyć i obronić pracę w terminie do dwóch lat (cztery semestry) od daty skreślenia. Aby móc złożyć pracę, będziesz musiał złożyć wniosek o przywrócenie na listę studentów (ze względu na chęć złożenia i obrony pracy dyplomowej) na miesiąc-dwa przed terminami ich prezentacji. Uwaga: po skreśleniu z listy studentów stracisz dostęp do niektórych zasobów uniwersyteckich (np. uczelniane konto Microsoft, co może utrudnić komunikację z promotorem).

    Jeżeli dalej masz do zrealizowania jakieś wymaganie/a (np. brakuje Ci kilku ectsów z jednej z grup), będziesz mógł kontynuować studia bez problemów.
    </details>

-   **Możesz realizować pracę grupowo**

    <details>
      <summary>Szczegóły</summary>

    Jeżeli masz pomysł na pracę, której nie dasz radę sam zrealizować lub po prostu chciałbyś napisać pracę grupowo, możesz zrobić to w parze (lic/inż/mgr) lub w zespole trzyosobowym (tylko lic/inż). W takiej sytuacji stworzycie wspólnie jedną pracę, którą wspólnie zaprezentujecie podczas jednej, wspólnej obrony i otrzymacie za nią tę samą ocenę.

    Musisz pamiętać, że oprócz problemów związanych z samym pisaniem pracy, dojdą problemy związane z pisaniem jej w zespole - komunikacja, podział obowiązków etc. Rozwiązanie ich wymaga nieco uwagi i dobrze poświęcić ją na samym początku prac, aby później posuwały się gładko do przodu.

    Każdy z członków zespołu realizującego wspólnie pracę dyplomową powinien włożyć w nią mniej więcej tyle samo wysiłku (doczepienie się do kogoś i napisanie pracy cudzymi rękami jest niedopuszczalne) w czym bardzo pomaga jasny i ustalony wspólnie podział obowiązków/odpowiedzialności. Dobrze jest gdy podczas spotkań z promotorem każdy z członków zespół referuje co udało mu się osiągnąć - z jednej strony pozwola to na kontrolowanie czy każdy realizuje swoją część a z drugiej podkreśla przed promotorem, że podział obowiązków jest sprawiedliwy i realizowany.
    </details>
